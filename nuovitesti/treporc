C'erano una volta tre fratelli porcellini che vivevano felici nella campagna. Nello stesso luogo però viveva anche un terribile lupo che si nutriva proprio di porcellini grassi e teneri. Questi allora, per proteggersi dal lupo, decisero di costruirsi ciascuno una casetta. Il maggiore, Jimmy, che era saggio, lavorava di buona lena e costruì la sua casetta con solidi mattoni e cemento. Gli altri, Timmy e Tommy, pigri se la sbrigarono in fretta costruendo le loro casette con la paglia e con pezzetti di legno. I due porcellini pigri passavano le loro giornate suonando e cantando una canzone che diceva: chi ha paura del lupo cattivo. Ma ecco che improvvisamente il lupo apparve alle loro spalle. Aiuto, aiuto, gridarono i due porcellini e cominciarono a correre più veloci che potevano verso la loro casetta per sfuggire al terribile lupo. Questo intanto si leccava già i baffi pensando al suo prossimo pasto così invitante e saporito. Finalmente i porcellini riuscirono a raggiungere la loro casetta e vi si chiusero dentro sbarrando la porta. Dalla finestra cominciarono a deridere il lupo cantando la solita canzoncina: chi ha paura del lupo cattivo. Il lupo stava intanto pensando al modo di penetrare nella casa. Esso si mise ad osservare attentamente la casetta e notò che non era davvero molto solida. Soffiò con forza un paio di volte e la casetta si sfasciò completamente. Spaventatissimi i due porcellini corsero a perdifiato verso la casetta del fratello. "Presto, fratellino, aprici! Abbiamo il lupo alle calcagna". Fecero appena in tempo ad entrare e tirare il chiavistello. Il lupo stava già arrivando deciso a non rinunciare al suo pranzetto. Sicuro di abbattere anche la casetta di mattoni il lupo si riempì i polmoni di aria e cominciò a soffiare con forza alcune volte. Non c'era niente da fare. La casa non si mosse di un solo palmo. Alla fine esausto il lupo si accasciò a terra. I tre porcellini si sentivano al sicuro nella solida casetta di mattoni. Riconoscenti i due porcellini oziosi promisero al fratello che da quel giorno anche essi avrebbero lavorato sodo.
