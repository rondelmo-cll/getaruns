Questa è la storia di tre porcellini che andarono per il mondo a cercare fortuna. I loro nomi erano Timmy, suonatore di flauto, Tommy, violinista e Jimmy, grande lavoratore. Giunti in un bel bosco, decisero di costruire ognuno una comoda casetta. A Timmy non piaceva per niente lavorare così pensò di costruirsi rapidamente una capanna di paglia. In breve la casetta fu pronta e Timmy decise allora di andare a vedere che cosa stavano facendo i suoi fratellini. Incontrò dapprima Tommy il violinista. Anche lui non aveva molta voglia di faticare così costruiva con dei pezzi di legno una semplice casetta. Ben presto anche la casa di legno fu pronta. Come quella di paglia, non era certo molto resistente. Ma i due porcellini scansafatiche se la erano sbrigata in poco tempo ed ora potevano tranquillamente divertirsi. Mentre Timmy suonava il flauto, Tommy lo accompagnava con il suo violino e insieme se la spassavano allegramente. Poi stanchi di fare baldoria, decisero di andare a vedere che cosa stava facendo il loro fratellino. Si misero in cammino e ben presto raggiunsero Jimmy. Il bravo porcellino stava costruendo anche lui la sua casetta. Ma poiché Jimmy era previdente e non aveva paura di lavorare sodo, la costruiva con mattoni e cemento. Jimmy voleva una casa robusta perché sapeva che il lupo cattivo viveva nel bosco vicino. Quando i due pigri porcellini videro Jimmy impegnato nel suo duro lavoro, si misero a ridere a crepapelle. Ma quei due sciocchi porcellini non pensavano al pericolo. Così continuarono a prendere in giro il saggio Jimmy, canticchiando e suonando con il flauto e il violino. I due porcellini, sempre suonando e ballando, tornarono ciascuno alla propria fragile casetta. Ma appena Timmy aprì la porta, sbucò fuori dal bosco il lupo cattivo. Il porcellino lo vide e tremante di paura si chiuse immediatamente in casa. Il lupo cattivo cominciò a chiamarlo. "Apri la porta e fammi entrare nella tua casetta di paglia".
